<meta charset="utf-8">

**Dětský den se sokolem**

[**Fotogalerie**](https://photos.app.goo.gl/kxywWYhrxXif5JTH6)

Letos v březnu nám koronavir překazil krom jiného i pravidelné sportování. A našemu oddílu Rodičů a
dětí tím pádem možnost dokončit cvičení v rámci projektu Se sokolem do života aneb Svět nekončí za
vrátky, cvičíme se zvířátky. Během doby, kterou jsme byli nuceni být doma, jsme rodičům a dětem
umožnili plnit úkoly tvořivé, s pomocí pracovních listů. Také si mohli sami doma vyzkoušet
jednoduché cviky, které nevyžadovaly náročnou přípravu ani nářadí. V květnu, kdy se již opatření
pomalu začala uvolňovat, jsme každý týden venku připravili další cvičení, hlavně s nářadím, která nám
ještě chyběla.

Poslední úkol, který bylo potřeba se sokolíkem Pepou dokončit, byl směrován k MDD a zakončení
roku - vše pro pohyb na hřišti. Proto jsme zorganizovali na sobotu 30. 5. 2020 malý dětský den pro
naše nejmenší. Deset stanovišť venku na trávníku u rodinného centra Sluníčko a na hřišti pod školou
přivítalo téměř tři desítky dětí se svými dospěláky. Děti si vyzkoušely svou zručnost při namotávání
předmětu na provázku nebo navlékání „housenek“ (papírové ruličky, lano), překonaly strach
v látkovém tunelu či při chůzi po zvýšené ploše (lavičky), šikovnost při hodu na cíl nebo rychlost u
slalomu s míčem. Dětem se cvičení líbilo, rodiče měli možnost po dlouhé pauze si popovídat a k tomu
všemu nám svítilo sluníčko, jen jeden mráček nás mírně zkropil jemným deštíkem, tedy spíš jen
několika kapkami, ale raději jsme ho poslali dál.

Za sokol jsme rádi, že se nám podařilo akci uspořádat, a návštěvníkům děkujeme, že nás podpořili
svou účastí.

Ivana Černá, T. J. Sokol Chocerady



<!-- Markdeep: --><style class="fallback">body{visibility:hidden;white-space:pre;font-family:monospace}</style><script src="markdeep.min.js"></script><script src="https://casual-effects.com/markdeep/latest/markdeep.min.js"></script><script>window.alreadyProcessedMarkdeep||(document.body.style.visibility="visible")</script>

<script>markdeepOptions={tocStyle:'none'}</script>
