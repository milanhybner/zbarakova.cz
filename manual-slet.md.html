<meta charset="utf-8">

**XVI. všesokolský slet 2018**
  sletový týden  
  Praha  
  1. – 6. července 2018

# Pozvání starostky ČOS na XVI. všesokolský slet v Praze

Vážení sportovní přátelé, sestry a bratři,

byť jsme z různých koutů naší republiky a jsme různých věkových
kategorií, pojí nás mnoho společného – pozitivní vztah
k aktivnímu způsobu života, k pohybu a sportu, stejně jako
společné vyznávání takových hodnot, jako je demokracie,
humanismus a ve sportovním klání zásady fair play. A protože
přátelé se mají setkávat, ráda vás i touto formou zvu na velký
sportovní, ale i kulturní a společenský svátek, na XVI. všesokolský
slet, který se uskuteční v Praze ve dnech 1. – 6. července 2018.
Všesokolské slety mají tradici, táhnoucí se napříč již třemi stoletími – I. všesokolský slet se uskutečnil
již v roce 1882, tedy v roce 20. výročí vzniku Sokola – a pokračují do dnešní doby, navzdory historicky
nepříznivým dobám, jakými byly obě světové války či totalitní režimy. O to, aby i v době nesvobody
byly sokolské slety zachovány a jejich tradice pokračovala, se po 2. světové válce zasloužilo Ústředí
československého sokolstva v zahraničí, které do roku 1990 uspořádalo celkem sedm sletů.

Všesokolské slety si tuto svoji „trvanlivost“ zajistily nejen vůlí pokračovat v tradici, ale především svým
moderním obsahem, který vždy odpovídal zájmům a potřebám generací, které se jich zúčastňovaly.
Všesokolské slety nejsou „jen“ přehlídkou hromadných tělocvičných skladeb (které jsou mnohdy
impozantní), ale také se při nich konají různé kulturní a společenské akce, sportovní soutěže
a přehlídky, pódiová vystoupení a rovněž některé vzdělávací akce. Bude tomu tak i tentokrát, v roce
2018, kdy se XVI. všesokolský slet stane také součástí oslav 100. výročí konce Velké (tedy 1. světové)
války a vzniku samostatného československého státu. Všesokolský slet má ale také svoji neformální
stránku, když přináší příležitosti neformálně se setkávat, seznamovat se a uzavírat nová přátelství.
Budeme rádi, když přijedete do Prahy a pomůžete tuto tradici uchovat. Ať již jako cvičenci či aktivní
účastníci dalších sportovních a kulturních akcí, nebo jako jejich diváci, které sletový program oslovuje
a jehož zhlédnutí jim přináší radost a nezapomenutelný zážitek.
Buďte v červenci 2018 vítáni ve sletové sokolské Praze!

Ing. Hana Moučková

starostka České obce sokolské

# Česká obec sokolská

Sokol je ojedinělou a unikátní organizací nejen v českém měřítku, ale i z celosvětového pohledu – a to
jak dobou své existence, tak rozsahem navzájem se doplňujících či prolínajících činností. Sokol je
nejstarší tělovýchovnou organizací v České republice a zároveň patří k nejstarším, stále existujícím
sportovním organizacím v Evropě i ve světě. Sokol vznikl již v roce 1862 a brzy se rozšířil do celého
světa – po vzoru první sokolské organizace, Sokola Pražského, vznikaly další jednoty v českých
zemích, které si později vytvořily svoji střešní organizaci – Českou obec sokolskou. Po vzoru českého
Sokola pak vznikaly sokolské organizace ve světě, především v Evropě, ale také ve Spojených státech
amerických, postupem času i v Austrálii či na africkém kontinentu.

Posláním Sokola bylo od začátku přispívat k všestrannému rozvoji člověka po stránce tělesné
i duševní – v duchu odkazu řecké kalokagathie – a působit tím na povznesení celé společnosti.
Sokol měl od svého počátku velký vliv na vlastenecké smýšlení českého národa, ve svém programu
měl boj proti národnostnímu útlaku, zastával principy demokracie a humanismu.
Po celou dobu své existence vytvářel Sokol také hmotné a další hodnoty, které sloužily nejen
k naplňování cílů a programu samotného Sokola, ale i potřebám celé české, respektive
československé společnosti. Sokol postavil stovky sokoloven, zrekonstruoval Michnův palác, podílel
se na vybudování strahovského stadionu. V duchovní oblasti se věnoval vzdělávání, ediční,
vydavatelské a kulturní činnosti, budoval kina atd.

Základní organizační jednotkou Sokola jsou tělocvičné jednoty, které se sdružují do sokolských žup.
Ústředím je Česká obec sokolská (ČOS). Sokolská organizace nabízí všem zájemcům rozsáhlý program
pro využití volného času. Umožňuje zvýšení fyzické zdatnosti tělovýchovnou a sportovní činností
všestranného a speciálního charakteru, ale také účast na kulturním a společenském životě sokolských
jednot. Právě toto spojení je pro Sokol typické.

Program Sokola je otevřený a přístupný všem novým směrům. Je to program moderní, oslovující
i současné generace – Česká obec sokolská má v současnosti ve více než 1150 tělocvičných jednotách
zhruba 160 000 členů, kteří reprezentují všechny věkové kategorie. Členové mohou své zájmy
realizovat ve třech základních oblastech – v oblasti sportu pro všechny, v oblasti výkonnostního
a vrcholového sportu a také v kulturní a společenské sféře.

Sokolské cvičení – sokolská všestrannost – bylo a je určeno všem. Rozvíjí pohybové schopnosti –
rychlost, sílu, obratnost a vytrvalost, učí vítězit i prohrávat, nevzdávat se při neúspěchu, nebát se.
V oddílech sokolské všestrannosti jsou lidé všech generací, kteří neusilují o maximální sportovní
výkon, ale cvičí pro kondici, zdraví, radost, potěšení, prožitek.

Vrcholoví sokolští sportovci reprezentovali a reprezentují naši republiku na velkých mezinárodních
soutěžích i na olympijských hrách. Sportovní oddíly v Sokole podchycují a vychovávají mladé talenty.
V České obci sokolské je evidováno na 2 000 sportovních oddílů různých výkonnostních úrovní ve
zhruba devadesáti sportovních odvětvích.

V souladu s požadavkem harmonického rozvoje těla i ducha je i sokolská kulturní a vzdělávací činnost.
V České obci sokolské aktivně působí téměř dvě stě ochotnických, loutkářských, folklorních,
pěveckých a hudebních souborů a sborů, které udržují národní tradici a rozvíjejí kreativitu, pomáhají
udržovat kulturu a společenský život i v malých městech a vesnicích. Ke kulturním aktivitám patří
rovněž výstavnictví a přednášková činnost.

O vzdělávání a další odborný růst dobrovolných cvičitelů, trenérů a dalších dobrovolníků se stará
Ústřední škola České obce sokolské.

# Místa konání XVI. všesokolského sletu v Praze

* Pražský hrad
* O2 arena
* Malostranské nám.
* Staroměstské nám.
* Tyršův dům
* Eden Aréna
* Národní divadlo

# Program sletového týdne

## Slavnostní průvod historickým centrem Prahy

Tradiční slavnostní průvod historickým centem Prahy vychází 1. července 2018 v 10 hodin z Václavského
náměstí, pokračuje ulicí 28. října, dále po Národní třídě, Smetanově nábřeží, ulicí Křižovnickou přes
náměstí J. Palacha, následně Pařížskou ulicí až na Staroměstské náměstí. Do průvodu se mohou zapojit
všichni účastníci XVI. všesokolského sletu a prezentovat svůj kraj, župu, jednotu nebo organizaci
napříč hlavním městem.

Do této části programu budou zařazeni všichni účastníci přihlášení na XVI. všesokolský slet, není tedy
třeba žádná registrace.

V případě dotazů kontaktujte Jana Firbase na e-mailu jan.firbas@seznam.cz.
Průvod historickým centrem Prahy

## Oficiální zahájení v Národním divadle

V historické budově Národního divadla se 1. července 2018 v 19 hodin uskuteční slavnostní zahájení
sletových dnů. Po úvodních proslovech a zdravici hostů zahraje Divadlo pod Petřínem ve spolupráci
s Muzikou souboru písní a tanců Josefa Vycpálka komedii z jihočeského venkova Naši furianti.
Režie se ujal osvědčený režisér Bohumil Gondík a v představení se objeví herci z několika sokolských
divadelních souborů. Lístky budou distribuovány do jednotlivých žup.

## Sokol Gala

Již potřetí v novodobé historii sletů bude součástí hlavního týdne XVI. všesokolského sletu 2018 program
Sokol Gala, který bude přehlídkou toho nejlepšího, co můžeme v sokolském výkonnostním a vrcholovém
sportu nabídnout. Sokol Gala se bude konat v úterý 3. července v 19 hodin, místem konání bude pražská
O2 arena (Českomoravská 2345/17, Praha 9). Divákům zde předvede své dovednosti na 500 vystupujících
– zástupců řady sportů zastoupených v ČOS, a také někteří zahraniční hosté. Uzávěrka přihlášek pro
zahraniční sportovce byla do konce prosince 2017.

Sokol Gala je komponovaný pořad živých sportovních a tanečních vystoupení, doprovázený promítaným
materiálem a mluveným slovem komentátorů. Vedle sportů, které se představily na Sokol Gala při
minulých sletech, budou k vidění i některé premiéry. V programu se například objeví cyr wheel, což je
cvičení v kole, obdobném jako je Rýnské kolo, prezentovat se budou i taneční sporty, diváci se mohou
těšit na některé netradiční disciplíny. Z hromadných tělocvičných skladeb se v Sokol Gala bude ukázkou
prezentovat skladba Cirkus autorky Daniely Kurečkové. Záměrem je, aby se celý program nesl ve
znamení spolupráce s divadelním souborem La Putyka. Sokol Gala 2018 bude mít i jednu velkou
premiéru: převážnou část vystoupení bude živě doprovázet stohlavý orchestr pod vedením Joela Hány.
Základ tohoto hudebního tělesa bude tvořit Symfonický orchestr Sokola Brno I doplněný o hudebníky
z dalších orchestrů spolupracujících s dirigentem Hánou.

O2 arena bude mít při Sokol Gala kapacitu zhruba 14 000 diváků. Generální zkouška sportovního
programu Sokol Gala se uskuteční v úterý 3. července 2018 od 15 hodin.

Informace na e-mailové adrese: zbiskova@sokol.eu a renatarehorova@seznam.cz

# Hromadné skladby

Vystoupení hromadných skladeb se uskuteční v Eden Aréně (U Slavie 1540/2a, Praha 10 – Vršovice).
Hromadné skladby jsou rozděleny do dvou programů – večerní a odpolední:

* I. program hromadných skladeb (večerní) se uskuteční ve čtvrtek 5. července 2018 od 21 hodin při scénickém osvětlení

* II. program hromadných skladeb (odpolední) se uskuteční v pátek 6. července 2018 od 14 hodin v denním světle

Detailní rozdělení skladeb do jednotlivých programů bude uveřejněno na konci ledna roku 2018 po
uzávěrce přihlášek zahraničních účastníků.

Vstupenky na oba programy budou k zakoupení na začátku března.

Délka hromadné skladby je 6–8 minut mimo nástup a odchod cvičenců. Maximální počet cvičenců jedné
hromadné skladby je 2 160, minimální počet je 140 osob. Základní značková síť 12 x 144, značky jsou
od sebe vzdáleny 185 cm.

## Zkoušky hromadných skladeb

1. pondělí 2. července 2018 od 8 do 22 hodin v Eden Aréně a na cvičném hřišti Slavie
2. úterý 3. července 2018 od 8 do 16 hodin v Eden Aréně a na cvičném hřišti Slavie
3. středa 4. července 2018 od 12:30 do 19 hodin v Eden Aréně a na cvičném hřišti Slavie

## Zkoušky programů hromadných skladeb

1. středa 4. července 2018 od 8 do 12 hodin zkouška I. programu hromadných skladeb
2. čtvrtek 5. července 2018 od 8 do 12 hodin zkouška II. programu hromadných skladeb

## Generální zkouška programu hromadných skladeb

1. středu 4. července od 21 do 23:30 hodin generální zkouška I. programu hromadných skladeb
2. čtvrtek 5. července od 14 do 16:30 hodin generální zkouška II. programu hromadných skladeb

Časový harmonogram je předběžný. Pořadatel si vyhrazuje právo na jeho změnu.

Program je sestaven z hromadných skladeb České obce sokolské a hostů z České republiky i zahraničí.

## Seznam hromadných skladeb České obce sokolské s kategoriemi a metodiky skladeb

1. Méďové – rodiče a děti – metodik: Helena Vaňková, medove.sokol@seznam.cz
2. Noty – předškolní děti – metodik: Věra Smejkalová, noty.sokol@seznam.cz
3. V peřině – mladší žákyně – metodik: Iva Pízová, vperine.sokol@seznam.cz
4. Děti, to je věc! – mladší žákyně, mladší žáci – metodik: Šárka Přibylová, detitojevec.sokol@seznam.cz
5. Cirkus – starší žactvo – metodik: Květoslava Daňková, cirkus.sokol@seznam.cz
6. Siluety – dorostenky a mladší ženy – metodik: Kateřina Koláčná, siluety.sokol@seznam.cz
7. Cesta – ženy – metodik: Dagmar Honová, cesta.sokol@seznam.cz
8. Ženobraní – ženy – metodik: Magdalena Matušínská, zenobrani.sokol@seznam.cz
9. Borci – muži – metodik: Josef Zedník, borci.sokol@seznam.cz
10. Princezna republika – senioři a seniorky – metodik: Lenka Kocmichová, lkocmichova@sokol.eu
11. Spolu – společná česko-slovenská skladba České obce sokolské a Sokolské únie Slovenska pro ženy a muže – metodik: Ludmila Ryšavá, spolu.sokol@seznam.cz

Nácvik uvedených skladeb je organizován prostřednictvím župních vedoucích, kteří mají k dispozici
detailní informace o nácviku v župách a v jednotlivých jednotách. Hromadné skladby České obce
sokolské jsou otevřeny i pro nečleny Sokola. V případě zájmu o jejich nácvik kontaktujte metodika
skladby nebo příslušnou župu, případně tělocvičnou jednotu.

Detailní informace a materiály k hromadným skladbám jsou k dispozici na webových stránkách:
http://slet.sokol.eu/sletove-skladby/. Se vším vám rádi pomohou a poradí metodici hromadných skladeb
uvedení výše.

Zabezpečení nářadí náčiní a cvičebních úborů zabezpečuje úsek MTZ – Josef Těšitel, jtesitel@sokol.eu.

Informace k objednávání nářadí, náčiní a úborů jsou k dispozici v manuálu č. 1 (nářadí a náčiní), manuálu
č. 2 (cvičební úbory). Oba manuály byly rozeslány sokolským župám.

# Pódiová vystoupení

Rádi bychom všem nabídli aktivní účast v programu pódiových vystoupení v rámci XVI. všesokolského
sletu v Praze. Nabídka je určena nejen sokolským účastníkům, ale skupinám a sportovcům z jiných
organizací, včetně zahraničních. Je to jedinečná příležitost pro každou zúčastněnou organizaci představit
výsledky své činnosti široké veřejnosti. V centru hlavního města budou připravena celkem 4 pódia:

1. Staroměstské náměstí
2. Malostranské náměstí
3. Obchodní centrum Eden
4. Tyršův dům

Maximální délka jednoho samostatného vystoupení je 3–6 minut, délka komponovaného cvičebního
bloku je maximálně 12 minut, včetně nástupu a odchodu cvičenců.
Technická specifikace pódií – Staroměstské a Malostranské náměstí:

* Rozměr 13 m x 13 m
* Výška pódia 100 cm – 120 cm
* Zastřešení, světlá výška 6 m – 7 m

Standardní vybavení:

* akrobatický koberec, 12 m x 12 m x 3 cm
* žíněnky ultralehké Jipast, 2 m x 1 m x 8 cm (max. 4 ks)
* dopadová žíněnka (duchna), 3 m x 2 m x 40 cm, (max. 2 ks)
* minitrampolína typ „motýlek“, (Open-End-Minitramp)
* ozvučení a základní osvětlení bílou barvou

Technická specifikace pódia – Obchodní centrum Eden

* Rozměr 12 m x 10 m
* Výška pódia 100 cm – 120 cm
* Zastřešení, světlá výška 6 m – 7 m

Standardní vybavení:

* akrobatický koberec
* žíněnky ultralehké Jipast, 2 m x 1 m x 8 cm (max. 4 ks)
* dopadová žíněnka (duchna), 3 m x 2 m x 40 cm, (max. 2 ks)
* minitrampolína typ „motýlek“, (Open-End-Minitramp)
* ozvučení a základní osvětlení bílou barvou

Technická specifikace pódia 4 Tyršův dům:

* Povrch umělý trávník s rozměry 20 m x 40 m
* Koberec na moderní gymnastiku, 10 m x 12 m

Standardní vybavení

* bez gymnastického koberce
* Airtrack, 15 m x 3 m x 30 cm

Pódiová vystoupení přihlásíte prostřednictvím přihlášky přiložené k tomuto manuálu do 31. 3. 2018.

Přihláška https://goo.gl/WRH9LF


Harmonogram pódiových vystoupení

* 1. července 2018
  * 18:00–20:00 – Tyršův dům
* 2. července 2018
  * 14:00–17:00 – Staroměstské náměstí, Malostranské náměstí, Obchodní centrum Eden
  * 18:00–20:00 – Tyršův dům
* 3. července 2018
  * 14:00–17:00 – Staroměstské náměstí, Malostranské náměstí, Obchodní centrum Eden
* 4. července 2018
  * 14:00–17:00 – Staroměstské náměstí, Malostranské náměstí, Obchodní centrum Eden
  * 18:00–20:00 – Tyršův dům
* 5. července 2018
  * 14:00–17:00 – Obchodní centrum Eden

Časový harmonogram je předběžný. Pořadatel si vyhrazuje právo na jeho změnu.

# Kulturní program

Česká obec sokolská sdružuje téměř 200 amatérských divadelních, pěveckých, folklorních, hudebních
a loutkohereckých souborů. Všesokolské slety jsou pak vzácnou možností představit nejlepší z nich
během kulturních akcí, které jsou ve sletových dnech pořádány. Nejinak tomu bude i při
XVI. všesokolském sletu, kdy díky vstřícnosti Národního divadla vystoupí v prostorách jeho historické
budovy, na Nové scéně a přilehlé piazzettě soubory, které představují to nejlepší, co v současné době
sokolská kultura může nabídnout. Vyvrcholením pak bude již výše zmíněné nastudování divadelní hry od
L. Stroupežnického Naši furianti při slavnostním zahájení sletu. Pamatováno bude i na nejmladší
účastníky sletu, pro které bude v prostorách Tyršova domu připravena řada loutkových představení.

Přehled kulturních aktivit sletového týdne

* 1. července 2018
  * 10:00 – Začátek průvodu na Václavském náměstí
  * 14:00 – Mše v Chrámu Sv. Víta s prohlídkou, celebruje kardinál Dominik Duka
  * 19:00 – Slavnostní zahájení XVI. všesokolského sletu v historické budově Národního divadla divadelním představením Naši furianti
  * 21:30 – Setkání účastníků akcí turistiky, tradiční výstup od Tyršova domu na Petřín
* 2. července 2018
  * 19:00 – Přehlídka nejlepších amatérských pěveckých sborů na Nové scéně Národního divadla
* 3. července 2018
  * 15:00 – Divadelní představení Přes přísný zákaz dotýká se sněhu souboru Podiva T. J. Sokol Podivín na Nové scéně Národního divadla
* 4. července 2018
  * 15:00 – Komponované vystoupení folklorních souborů na piazzettě Národního divadla
  * 19:00 – Přehlídka nejlepších amatérských folklorních souborů na Nové scéně Národního divadla
  * 21:00 – Po skončení přehlídky se v prostorách Nové scény – v kavárně Nona – uskuteční přátelské posezení se soubory plné muziky a zpěvu
* 6. července 2018
  * 18:00 – Společné setkání účastníků na závěr XVI. všesokolského sletu s kulturním programem spojené s diskotékou pro všechny generace

Časový harmonogram je předběžný. Pořadatel si vyhrazuje právo na jeho změnu.

Vstupenky na všechny kulturní akce pořádané v rámci sletových dnů budou distribuovány župám na
základě jejich požadavků s přihlédnutím ke kapacitám hledišť.

## Výstavy, prohlídky a divadlo pro nejmenší

Čtrnáct dní před sletem se v prostorách Michnova paláce otevře výstava, při které se
návštěvníkům zpřístupní nejcennější předměty spojené se sokolskou historií.

Další výstavy se zaměřením na význam Sokola při vzniku republiky budou pro širokou veřejnost
ke zhlédnutí na veřejných pražských místech.

V prostorách Národního divadla budou pro zájemce komentované prohlídky.

Během sletových dnů budou nejmenším účastníkům v areálu Tyršova domu (v divadle Kampa)
hrát sokolská loutková divadla.

# Seminář k tvorbě hromadných pohybových skladeb

Hromadné pohybové skladby mají v oblasti české tělesné kultury velkou tradici. Prostřednictvím
odborného semináře bychom rádi sdíleli naše zkušenosti a postřehy z oblasti tvorby hromadných
pohybových skladeb s odborníky z tuzemska i různých koutů světa. Významnou součástí semináře bude
diskuze o budoucí perspektivě hromadných pohybových skladeb. V dnešní době je prosazována
především individualita jedince, kterou hromadné skladby právě přenášejí do pozadí a naopak vyzdvihují
kolektivnost. Seminářem provedou zajímaví řečníci z České republiky i zahraničí. Účast na semináři
zahrnuje návštěvu obou programů hromadných pohybových skladeb. Lze se přihlásit jako aktivní
přispěvovatel i pasivní účastník semináře.

## Návrhy předběžných témat

* historie HTV
* hromadné pohybové skladby jako významná část tělesné kultury a obraz společnosti
* postavení hromadných pohybových skladeb v tělovýchovném procesu – historie a současnost
* současné trendy v tvorbě hromadných skladeb u nás a ve světě
* tvorba hromadné skladby (základní zákonitosti a principy, rozdíly v tvorbě malých – pódiových – a hromadných skladeb)
* perspektiva vývoje tvorby hromadných skladeb (výhled do budoucnosti)
* hodnocení hromadné pohybové skladby (hlediska a principy)
* uplatnění hromadných pohybových skladeb (slety, světové gymnaestrády, zahájení a zakončení velkých sportovních akcí (OH, MS)

## Harmonogram semináře

* 4. července 2018 10:00–18:00 – Seminář k problematice HTV
* 5. července 2018 10:00–18:00 – Seminář k problematice HTV
* 5. července 2018 21:00–23:30 – I. program hromadných skladeb
* 6. července 2018 10:00–18:00 – Seminář k problematice HTV
* 6. července 2018 14:00–16:30 – II. program hromadných skladeb a slavnostní zakončení

Zúčastnit se můžete jako pasivní účastník – posluchač, anebo se přihlásit se svým vlastním příspěvkem
k některému z témat. Přihlásit se lze na e-mailu lkocmichova@sokol.eu do 31. 3. 2018.

# Mezinárodní setkání cvičitelů Sokola

Termín: 7. – 14. 7. 2018

Ústřední škola ČOS ve spolupráci s Odborem všestrannosti ČOS vás srdečně zve na Mezinárodní
setkání cvičitelů Sokola. Setkání navazuje na hlavní sletový týden XVI. všesokolského sletu. Setkání je
určeno pro všechny, kteří chtějí strávit týden v sídle ČOS – Tyršově domě v Praze.

## Cíl

Hlavním cílem sportovního, společenského a vzdělávacího setkání je vytvořit jedinečné místo pro
členy Sokola, kteří pracují (nebo chtějí pracovat) jako budoucí činovníci a cvičitelé v oblasti sportu
pro všechny. Vedlejším cílem je snaha podpořit mezinárodní spolupráci mezi mladými členy Sokola
z celého světa, které k sobě pojí základní sokolské hodnoty a ideály.

## Program

Program setkání se skládá z různých sportů, společenských, kulturních a vzdělávacích aktivit
(tradičních a nových sportů, her a hraní, teoretických přednášek, workshopů, diskuzí a setkání
s hosty, skupinové práce, výletů do tělocvičných jednot Sokol a mnoho dalšího).
Můžete se těšit například na základní a rytmickou gymnastiku, tanec, pochodové reje, akrojógu,
zpěv, pobyt v přírodě, grilování, volejbal, parkour a mnoho dalšího. Účast bude jistě
nezapomenutelným zážitkem!

## Kdo a jak se může přihlásit?

* Musíte být člen Sokola
* Musí vás zajímat sport, pohybová aktivita, hry a hraní
* Znalost anglického jazyka alespoň na základní úrovni je výhodou, ale není podmínkou
* Dobrý zdravotní stav
* Věk nejméně 17 let
* Písemné doporučení vlastní T. J. Sokol
* Vyplněním přihlášky dostupné na https://goo.gl/oAURkA

Očekáváme od účastníků vysokou motivaci a aktivní zapojení, sebe-disciplínu, odpovědnost
a dostatečnou porci energie. Dále samozřejmě očekáváme dodržování všeobecných pravidel akce.
Vedení si vyhrazuje právo na vyloučení účastníka v případě závažného porušení pravidel akce.
Pracovní jazyk: čeština a angličtina

## Osvědčení

Každý účastník, který dokončí Mezinárodní setkání cvičitelů, obdrží „Osvědčení o absolvování
Mezinárodního setkání cvičitelů” s uvedenou hodinovou dotací a popisem programu akce.

## Lektoři

Lektory budou metodici a cvičitelé Ústřední školy České obce sokolské, Odboru všestrannosti ČOS
a další. Kromě lektorů z České obce sokolské se setkáte s odborníky z Fakulty tělesné výchovy
a sportu Univerzity Karlovy v Praze a odborníky z českého sportovního prostředí.

## Účastnický poplatek

* 2 000 Kč
* 1 400 Kč (pro účastníky XVI. všesokolského sletu)

zahrnuje:

* sportovní, kulturní, společenský a vzdělávací program
* stravu typu „plná penze” (snídaně, 2x malé občerstvení – káva/čaj, oběd, večeře)
* studijní materiály
* fakultativní výlety po Praze i mimo
* tričko
* ubytování v Hostelu Sokol při variantě ZÁKLADNÍ

Účastníci hradí náklady na dopravu do Tyršova domu a zpět. Pro zahraniční účastníky doporučujeme
uzavřít cestovní pojištění na dobu akce.

## Ubytování

V přihlášce každý účastník může volit mezi možnostmi

* ZÁKLADNÍ: ubytování v Hostelu Sokol (společné pokoje), je zahrnuto v účastnickém poplatku (Hostel Sokol: http://www.hostelsokol.cz)

* NADSTANDARD: ubytování v blízkém hotelu (Hotel Wiliam nebo Hotel Kampa), ubytování NENÍ ZAHRNUTO v účastnickém poplatku a je nutné jej uhradit samostatně. Ústřední škola
vám ráda pomůže se zajištěním rezervace.

* Jiné způsoby ubytování nejsou možné. Očekáváme od všech účastníků (včetně pražských) ubytování po dobu akce v jedné ze zvolených variant. Chceme vytvořit zdravou, silnou
a přátelskou komunitu, do které samozřejmě patří i společné trávení večerů.

Přihlášky do 30. 4. 2018 na: https://goo.gl/oAURkA

# Harmonogram sletového týdne

(##) 29. – 30. června 2018

* celý den - Příjezd cvičenců do Prahy, ubytovávání

(##) 1. července 2018 1. SLETOVÝ DEN

* 10:00 – 13:00 Sletový průvod Prahou; Místo: Václavské nám. -> ulice 28. října -> Národní třída -> Smetanovo nábřeží -> Křižovnická ulice -> nám. J. Palacha -> Široká ulice -> Pařížská ulice -> Staroměstské náměstí
* 14:00 Mše v Chrámu Sv. Víta s prohlídkou
* 18:00 – 20:00 Vystoupení na pódiu - pódiové pohybové skladby sokolských jednot a hostů z České republiky i ze zahraničí; Místo: Tyršův dům
* 19:00 Slavnostní zahájení sletu - divadelní představení Naši furianti (režisér Bohumil Gondík), počet lístků pro jednotlivé župy omezen; Místo Národní divadlo – historická budova
* 21:30 Setkání účastníků akcí turistiky; Místo: Tyršův dům Petřín

(##) 2. července 2018 2. SLETOVÝ DEN

* 8:00 – 22:00 Zkoušky hromadných skladeb; Místo Eden Aréna a cvičné hřiště Slavie
* 10:00 Prohlídka budov ND; Místo Národní divadlo
* 10:00, 14:00, 16:00 Představení sokolských loutkových divadel; Místo Divadlo Kampa
* 14:00 – 17:00 Vystoupení na pódiích - pódiové pohybové skladby sokolských jednot a hostů z České republiky i ze zahraničí, vystoupení folklórních souborů a pěveckých sborů; Místo Staroměstské nám., Malostranské nám., Obchodní centrum Eden
* 18:00 – 20:00 Vystoupení na pódiích - pódiové pohybové skladby sokolských jednot a hostů z České republiky i ze zahraničí, vystoupení folklórních souborů a pěveckých sborů; Místo Tyršův dům
* 19:00 Přehlídka nejlepších amatérských pěveckých sborů; Místo Národní divadlo – Nová scéna

(##) 3. července 2018 3. SLETOVÝ DEN

* 8:00 – 16:00 Zkoušky hromadných skladeb; Místo Eden Aréna a cvičné hřiště Slavie
* 10:00, 14:00, 16:00 Představení sokolských loutkových divadel; Místo Divadlo Kampa
* 15:00 Generálka Sokol Gala - sportovní programu; Místo O2 arena
* 15:00 Divadelní představení Přes přísný zákaz dotýká se sněhu - T. J. Sokol Podivín souboru Podiva; Místo Národní divadlo – Nová scéna
* 14:00 – 17:00 Vystoupení na pódiích - pódiové pohybové skladby sokolských jednot a hostů z České republiky i ze zahraničí, vystoupení folklórních souborů a pěveckých sborů; Místo Malostranské nám., Staroměstské nám., Obchodní centrum Eden
* 19:00 Sokol Gala - komponovaný sportovní program; Místo O2 arena

(##) 4. července 2018 4. SLETOVÝ DEN

* 8:00 – 12:00 Zkouška I. programu hromadných skladeb; Místo Eden Aréna
* 10:00 – 18:00 Seminář k problematice HTV; Místo Tyršův dům
* 10:00 Prohlídka budov ND; Místo Národní divadlo
* 10:00, 14:00, 16:00 Představení sokolských loutkových divadel; Místo Divadlo Kampa
* 12:30 – 19:00 Zkoušky hromadných skladeb II. programu; Místo Eden Aréna a cvičné hřiště Slavie
* 15:00 Komponované vystoupení folklorních souborů; Místo Národní divadlo – piazzetta
* 14:00 – 17:00 Vystoupení na pódiích - pódiové pohybové skladby sokolských jednot a hostů z České republiky i ze zahraničí, vystoupení folklórních souborů a pěveckých sborů; Místo Malostranské nám., Staroměstské nám., Obchodní centrum Eden
* 18:00 – 20:00 Vystoupení na pódiu - pódiové pohybové skladby sokolských jednot a hostů z České republiky i ze zahraničí, vystoupení folklórních souborů a pěveckých sborů; Místo Tyršův dům
* 19:00 – 22:00 Přehlídka nejlepších amatérských folklorních sborů - na závěr přátelské posezení plné muziky společně se soubory; Místo Národní divadlo – Nová scéna
* 21:00 – 23:30 Generálka I. programu hromadných skladeb; Místo Eden Aréna

(##) 5. července 2018 5. SLETOVÝ DEN

* 8:00 – 12:00 Zkouška II. programu hromadných skladeb; Místo Eden Aréna
* 10:00 – 18:00 Seminář k problematice HTV; Místo Tyršův dům
* 14:00 – 16:30 Generálka II. programu hromadných skladeb; Místo Eden Aréna
* 14:00 – 17:00 Vystoupení na pódiích pódiové pohybové skladby sokolských jednot a hostů z České republiky i ze zahraničí, vystoupení folklórních souborů a pěveckých sborů; Místo Obchodní centrum Eden
* 21:00 – 23:30 I. program hromadných skladeb; Místo Eden Aréna

(##) 6. července 2018 6. SLETOVÝ DEN

* 10:00 – 18:00 Seminář k problematice HTV; Místo Tyršův dům
* 14:00 – 16:30 II. program hromadných skladeb - slavnostní zakončení XVI. všesokolského sletu; Místo Eden Aréna
* 18:00 – 22:00 Společenské setkání účastníků na závěr XVI. všesokolského sletu s kulturním programem a pódiovými vystoupeními spojené s diskotékou pro všechny generace; Místo Tyršův dům
* večer Odjezd účastníků

(##) 7. července 2018 7. SLETOVÝ DEN

* 10:00 – 14:00 Seminář k problematice HTV; Místo Tyršův dům
* od 14:00 Odjezd účastníků

# Praktické informace

Účastnický poplatek

Účastnický poplatek hradí všichni aktivní účastníci sletu bez rozdílu příslušnosti k organizaci.

* 0 – 6 let - ZDARMA
* 7 – 18 let - 400 Kč
* 19+ let - 600 Kč

Účastnický poplatek zahrnuje vstup na všechny části programu:

* Vstup na všechny složky programu XVI. všesokolského sletu
* Doprava linkami pražské integrované dopravy v pásmu P, 0, B (tj. území hl. m. Prahy bez příměstských spojů) od 30. 6. do 6. 7. 2018
* Zvýhodněné vstupy
* Výhodné ceny celodenního stravování
* Základní pojištění (pouze členové ČOS)

# Ubytování

Účastníci XVI. všesokolského sletu jsou ubytováni ve školních zařízeních v nejbližším okolí Eden Arény.
Školy se nachází většinou v Praze 10, 2 a 3. Ubytování je ve školních třídách na vlastní podložce a ve
vlastním spacím pytli. Poplatek za ubytování není zahrnut v účastnickém poplatku a jeho výše závisí na
samostatném jednání župy s příslušnou školou. Župám byl dán k dispozici seznam dostupných škol
s výzvou k zahájení jednání.

Zodpovědná osoba za koordinaci ubytování za ČOS Karel Mlejnek, e-mailová adresa: ubytovani.slet@sokol.eu

# Stravování

Účastníci XVI. všesokolského sletu se stravují v místě svého ubytování, nejčastěji ve školních jídelnách.

Stravování probíhá třikrát denně (snídaně, oběd, večeře) a není zahrnuto v účastnickém poplatku, nýbrž
se platí zvlášť společně s ubytováním. Zvláštní požadavky na stravování (alergie a jiná zdravotní omezení)
je třeba nahlásit příslušné školní jídelně předem.

# Důležité termíny

* do 31. března 2018: Přihláška vystoupení na pódiích
* do 31. března 2018: Přihláška na Mezinárodní seminář k problematice HTV
* do 31. dubna 2018: Přihláška na Mezinárodní setkání cvičitelů

Informace ke všem akcím zahrnutým do projektu XVI. všesokolského sletu jsou umístěny a průběžně aktualizovány na webu: www.sokol.eu

<!-- Markdeep: --><script src="https://casual-effects.com/markdeep/latest/markdeep.min.js"></script><script>window.alreadyProcessedMarkdeep||(document.body.style.visibility="visible")</script>