<meta charset="utf-8">

**Nehvizdy byly Spolu v pohybu**

Nehvizdští sokolíci a veřejnost se po roce opět zapojili do sokolského týdne #BeActive Sokol Spolu v pohybu, a to v týdnu od  22. do 26. září. Veřejnosti se představila většina sokolských oddílů, zájemci si mohli vyzkoušet atletiku, basketbal, karate pro dospělé a mládež, stolní tenis, cvičení pro děti i cvičení zdravá záda a také volejbal.

Sokol v pohybu je týden otevřených cvičebních hodin, závodů a turnajů, zájemci si v rámci hodin mohou otestovat fyzickou kondici a mnozí se pak stanou členy tělocvičné jednoty a zapojí se do některého z oddílů.

Akci v Nehvizdech s názvem Seznámíme vás se Sokolem, která se konala v areálu TJ Sokol Nehvizdy v ulici Na Příštipku a ve školní tělocvičně v ulici Bedřicha Mouchy, navštívilo přes 130 dětí a 50 dospělých, kteří se aktivně zapojili a vyzkoušeli si, jak sportování, tak a české sportovní hry, na které se někdy i zapomnělo. 

Letošní téma týdne Spolu v pohybu se totiž neslo v duchu tradičních českých her. Vzpomínáte třeba na skákání přes gumu, hru na rybáře, na mrazíka? Tak přesně tyhle hry jsme si v týdnu také připomněli a sokolská obec připravila dokonce celou publikaci tradičních českých her, aby si je osvěžili prarodiče a rodiče a mohli je zase předávat svým dětem.

V některých oddílech se uskutečnil také nábor nových dětí a dospělých. Musím říci, že tato akce měla velký úspěch i přes nepříznivou dobu koronaviru a jsem ráda, že se zapojil takový počet dětí, oddílů a dospělých. Především děti neodcházely z týdne v pohybu s prázdnou, odnášely si kromě zážitků také diplomy, náramky a omalovánky za své výkony.

Tímto bych ráda poděkovala všem trenérům zmíněných oddílů za podporu a účast na této akci. Doufám, že se opět v takovém či větším počtu sejdeme opět za rok.

Renáta Jarošová, náčelnice TJ Sokol Nehvizdy



<!-- Markdeep: --><style class="fallback">body{visibility:hidden;white-space:pre;font-family:monospace}</style><script src="markdeep.min.js"></script><script src="https://casual-effects.com/markdeep/latest/markdeep.min.js"></script><script>window.alreadyProcessedMarkdeep||(document.body.style.visibility="visible")</script>

<script>markdeepOptions={tocStyle:'none'}</script>
