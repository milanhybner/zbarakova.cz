<meta charset="utf-8">

**Župa Barákova oslavila Noc sokoloven a Den české státnosti župní akademií**



**[Fotogalerie](https://photos.google.com/share/AF1QipMJgLHMFh0z9Q-6ZrdtPxb1AEDGluTo36f4Qc9GDYxf50dAXaUrwPj6y_aBfdu0nQ?key=NVhwTUpKa0Y3NkFNSkxoUmpzLTY3Nk5iTHhlbVFR)** (Fotila Marie Brunerová)


Na den 28. září pověřila župa Barákova T. J. Sokol Nehvizdy k uspořádání župní akademie. Přípravy náčelnictva župy, cvičitelů a trenérů předcházely samotné akci celé září, kdy náčelnice jednoty Renata Jarošová připravovala se všemi vystupujícími program a s vedením župy režii akademie. Akademie byla součástí víkendového programu, který také zahrnoval mimo jiné Noc sokoloven a taneční veselici. Zázemí odpolední akademie vzorně připravil výbor jednoty v čele s jejím starostou bratrem Kolářem. 

V úvodu akademie převzali společně čestný starosta jednoty bratr Miloš Ryčl, starosta jednoty bratr Kolář a místostarosta Městysu Nehvizdy v jedné osobě se starostou obce panem Nekolným z rukou náčelnice ČOS a náčelnice župy sestry Aničky Jurčíčkové a místostarostky župy sestry Lenky Brandové ocenění za jejich dlouholetou práci a přínos v oblasti tělovýchovy.

V programu akademie vystoupilo 6 tělocvičných jednot župy Barákovy: Nehvizdy, Lysá n.L., Říčany a Radošovice, Mochov, Brandýs n.l. a Šestajovice. 

Program obohatili hosté ze Sokola Petrovice - sportovní oddíl mažoretky Bailar. Na svém kontě mají již více než 15 titulů z mistrovství ČR a Evropy. Mistrovská provedení vystoupení s hůlkami a dalším náčiním udivovala svým výborným provedením všechny diváky.

Domácí Sokol Nehvizdy se představil ukázkami sportovních oddílů atletiky, karate Tora a tenisu. Sportovní oddíly mládeže mají v Nehvizdech dlouhou tradici. Atleti mají díky nové nehvizdské hale možnost trénovat veškeré atletické discipliny a úspěšně se účastní mnoha republikových závodů i Mistrovství Evropy dětí a mládeže. Oddíl karate je zaměřen na děti a mládež. Manželé Záhrobští jakožto cvičitelé a trenéři dovedli své svěřence až k zelenému pásku, ale nezapomínají ani na tradiční sokolské hodnoty. Také tenisový oddíl čítající 70 členů, má velké úspěchy na celostátní i mezinárodní úrovni. O hráče se velmi dobře stará tým tenisových a kondičních trenérů pod osvědčeným vedením Petra Kopřivy.  

Všestrannost v programu připomenula loňské úspěšné slety zejm. v Brandýse n.L. a v Praze společným vystoupením celků dětských sletových skladeb "Méďové" a "Noty". Skladby společně nacvičily jednoty Nehvizdy (Renata Jarošová), Lysá n. L. (Pavla Hartigová), Říčany a Radošovice (Eva Horáčková Jungmannová). Další sletová skladba "Spolu", která reprezentovala župu a ČOS také na letošní světové gymnaestrádě v rakouském Dornbirnu, byla bezchybně předvedena cvičenkami z Mochova pod vedením náčelnice jednoty Mileny Valáškové. Velmi zajímavým bylo také vystoupení lyských tanečníků, kdy diváky nadchl standardní i latinskoamerický tanec v provedení juniorů i dětí pod vedením trenérky Lucie Sloukové. Společně s ní působí v oddíle také mezinárodní trenér Matthias Fencak, Oddíl má pod jejich vedením více jak 90 dětí, které dosahují pod jejich vedením výborná medailová místa. Jejich samostatným projektem je Jarní a Podzimní cena ve společenském tanci v Lysé n. L. Mnozí z nich se právě v tento den vrátili z taneční soutěže, kde získali medailová místa, což si zasloužilo velký potlesk. 

Sokol Nehvizdy - předškolní děti z oddílu Žížaly předvedly pódiovou skladbu Žížalí tanec v režii Terezy a Hany Adamusových, kterou nacvičila Renata Jarošová. Oddíl gymnastiky dětí z Brandýsa n.L. zaujal ukázkami akrobatické gymnastiky, se kterými se účastní mnoha závodů, např. Teamgymu v Kolíně. 

Závěr akademie patřil taneční skupině ze Šestajovic, kdy mladé sestry, členky Sokolské stráže ČOS, předvedly své taneční umění z jiného pohledu - ženským pohybem v sokolském kankánu v národních barvách. Jejich vystoupení bylo překvapením s pohybově vynikajícím provedením demonstrujícím radost z pohybu. 

Během akademie cvičenci i hosté společně vytvořili živý obraz, který znázornil sokolské logo na cvičební ploše. Nehvizdská sokolovna tímto víkendem opět ožila mládím, sportem a družnou zábavou. Krásné odpoledne si užili příchozí diváci společně s vystupujícími na akademii. Noc sokoloven patřila zase dětem, kterým cvičitelky pod vedením náčelnice Renaty Jarošové připravily zábavný program.

Poděkování patří také podpoře Městysu Nehvizdy v zastoupení pana starosty Nekolného a místostarosty Josefa Koláře, který je zároveň starostou jednoty. Vedení městysu je dlouhodobým podporovatelem sokolské a sportovní činnosti v Nehvizdech, za což jim velmi děkujeme. Jsme rádi, že jsme si společně se všemi přítomnými užili bezprostřední a radostnou atmosféru celé akce. 

LB




<!-- Markdeep: --><style class="fallback">body{visibility:hidden;white-space:pre;font-family:monospace}</style><script src="markdeep.min.js"></script><script src="https://casual-effects.com/markdeep/latest/markdeep.min.js"></script><script>window.alreadyProcessedMarkdeep||(document.body.style.visibility="visible")</script>

<script>markdeepOptions={tocStyle:'none'}</script>
