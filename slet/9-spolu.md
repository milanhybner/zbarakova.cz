---
layout: page
nazev: Jsme/sme spolu
---

* společná česko-slovenská skladba
* základní celek: 12 cvičenců
* autoři: Jana Kosařová, Zdena Šafářová (ČOS), Emilia Fialová, Darina Kučerová, Jitka Hejtmánková (SÚS)
* hudba: Jaromír Vejvoda, Karel Černoch, No Name a Chinaski, skupina Elán
* náčiní: Závoje v modré, červené, bílé barvě

---

## Popis skladby

V roce 1918 vznikla Československá obec sokolská. Dnes po 100 letech, kdy existují dvě samostatné republiky, se setkávají sokolové při společné myšlence a ve společné skladbě. „Stretnutie a rozchody“ je ústřední myšlenkou této česko-slovenské skladby. Autorky se tuto myšlenku snaží vyjádřit pomocí pohybové a prostorové choreografie za vydatné podpory emotivního hudebního doprovodu.

Skladba je určena pro ženy a muže a předpokládáme, že se z této skladby bude vycházet pro  společnou reprezentaci Sokola na Světové gymnaestrádě v Dornbirnu. 

Základní celek je 12 cvičenců v tzv. malém čtverci (6x6 značek). 4 základní čtverce vytvářejí velký čtverec  - 48 cvičenců. Skladba je připravena pro 576 cvičenců. Uvítáme koedukované dvojice , ale je možno se hlásit i samostatně – muž, žena.

Rádi bychom získali 144 mužů mladšího a středního věku, kteří zvládají polkový krok, kvalitní prostná cvičení bez náčiní, základní gymnastické cviky (stoj na rukou, klik, kotoul letmo) a jsou schopni vytvářet složitější gymnastické stavby. Věříme, že tento počet mužů najdeme a že budou moci vystupovat i ve skladbě „Borci“ opravdu jako borci. 432 žen ve cvičení uplatní polku, aerobik a ladnost pohybů ženského charakteru.

V prvním oddíle vtančí cvičenci na plochu polkou Jaromíra Vejvody – Škoda lásky. V tomto rytmu budou tvořit i brány, kruhy a další tvary za zpěvu Karla Gotta a Marcely Holanové.

Ve druhé části, kde se všichni cvičenci rozběhnou na značky, využijí ve společném cvičení ženy i muži prvky dynamického cvičení a aerobiku na hudbu skladby Karla Černocha – Zrcadlo. Prostorová choreografie využije postavení na značkách, postavení v těsných čtvercích, pohyb do všech stran i kánony.

Netradičně pojatá třetí část skladby působí pohybově i hudebně velmi lyricky. Dvojjazyčný text se podřizuje písni „Na, na, ná“ (No name a Chinaski). V této části uplatní muži  gymnastické cvičení v samostatném prostoru po stranách hřiště. Jejich cvičení i stavby budou dokreslovat velmi zajímavou prostorovou choreografii žen, kterou podpoří překvapivě řešené cvičební úbory v národních barvách.

Vyvrcholením skladby bude společně vytvořený obrazec v národních barvách. Slova Miroslava Tyrše a L'udo Kováče jenom dokreslí společnou myšlenku a celý námět skladby.

Cvičební úbory - modré tričko a modré ¾ leginy (kalhoty) v začátku skladby budou ve třetím oddíle u žen oživeny „rukávci“ ve třech národních barvách. 

Odchod z plochy za doprovodu skupiny Elán „Si kočka“ bude radostný a jistě bude podpořen potleskem diváků.

V současné době probíhají první nácviky skladby. V únoru bude natočeno video, abyste se mohli ještě před začátkem prvních nácvičných srazů rozhodnout, kterou skladbu pro slet zvolíte. Vedoucí této skladby je Anna Jurčíčková, metodik: Lída Ryšavá.

## Dopis cvičencům

Vážené a milé sestry, milí bratři!

Jistě již všichni víte, že se připravují sletové skladby, které se budou cvičit na XVI. všesokolském sletu v červenci roku 2018.

V neděli 27. listopadu 2016 proběhne v Praze pracovní předvedení 10 sletových skladeb, které jsou připraveny pro jednotlivé věkové kategorie. S těmito skladbami byli seznámeni župní vedoucí příslušných věkových kategorií na podzimních ústředních cvičitelských srazech. Na základě této nabídky budete vybírat a předběžně se přihlašovat na cvičení do jednotlivých skladeb.

Mezi předvedenými skladbami bohužel nebyla a ani nebude Československá skladba „SPOLU“. Tato skladba má být svým způsobem symbolická a ukázat, že Češi a Slováci, kteří spolu v roce 1918 vytvořili společnou Československou republiku, i v dnešní době, kdy je republika rozdělena, mají mnoho společného a stále spolu úzce spolupracují. 

Na skladbě se začalo pracovat mnohem později než na ostatních a také spolupráce a domluvy přes hranice jsou trochu složitější.

Autorkami skladby jsou zkušené cvičitelky, za Sokolskou unii Slovenska Emílie Fialová a Darina Kučerová, za Českou obec sokolskou Jana Kosařová (Sklenářová) a Zdena Šafářová.  

Skladba je určena pro ženy a koedukované páry. Za slovenskou stranu budou cvičit pouze ženy, za českou ženy i páry.

Tuto skladbu pod svou patronaci převzaly Anička Jurčíčková jako vedoucí skladby a Lída Ryšavá jako metodička skladby.

Obracíme se proto na vás, kteří jste cvičili s námi v Helsinkách, a chceme vás tímto pozvat do této skladby. Naše oslovení směřuje na „červené“ a „modré“, protože pro „bílé“ je určena především skladba pro seniory a tu nechceme připravit o cvičence. Věříme, že pro mnohé ženy bude tato nabídka zajímavá a také věříme, že se přihlásí mnohé dvojice.

Víme, že mužů cvičících na sletu je početně vždy méně. Víme, že nejsou takoví nadšenci jako ženy, aby cvičili dvě skladby.  Ale víme také, že pro „naše“ šikovné cvičence by to nebyl problém. Je dohodnuto s režií sletu, konkrétně s náčelníkem Petrem Svobodou, že muži mohou cvičit dvě skladby a bude to organizačně zajištěno tak, aby to mohli zvládnout časově. O pohybovém zvládnutí nepochybujeme. 

Nácvik I. a II. oddílu skladby „SPOLU“, ve kterém cvičí muži společně se ženami, nebude náročný na paměť. 

Ve III. oddíle by měli muži ukázat gymnastické dovednosti a dokonalé provedení pohybu. Základním předpokladem je schopnost zacvičit kotoul, stoj na rukou s dopomocí, provést dokonalý klik a dokázat se zapojit do pyramid. Věříme, že takovýchto mužů ve svých řadách najdete dostatečný počet a že se zapojíte. Chceme dokázat, že u nás v Sokole jsou také mladí muži, kteří budou s námi cvičit na sletu.

V únoru, ještě před zahájením prvních nácvičných srazů jednotlivých skladeb, bude natočeno video, které vám rozešleme. Na základě toho se pak budete moci přihlašovat oficiálně přes župy.

Těšíme se na vás, kteří jste s námi prožili společné nácviky, napětí, změny i vystoupení, že s námi do toho půjdete znovu se stejnou vervou a nadšením a že přiberete ještě někoho dalšího. Stálo to za to a je jen na nás, že to za to bude opět stát. Ozvěte se. 

Využíváme příležitosti při rozeslání tohoto dopisu, abychom vám všem popřály krásné vánoční svátky v klidu a míru a hodně radosti, spokojenosti, zdraví a lásky do dalšího roku. 

Anička a Lída
