---
title: Fantastické Mistrovství České Republiky a Mistrovství Evropy pro bikerku z Říčan
tags: cyklistika tj-sokol-veltěž zprávy-z-jednot pro-veřejnost-a-média
---

Vrchol letošní závodní sezóny na horských kolech disciplíny Cross Country se konal v červenci na trati
v Brně Pisárkách. Na startu stála i Aneta Novotná z Říčan, která nechtěla nechat na pochybách, kdo si
letos dojede pro mistrovský dres pro nejrychlejšího závodníka. V prvním kopci se rozhodla vzít otěže
závodu do vlastních rukou a nemilosrdným stupňovaným tempem soupeřkám odjela. Svůj náskok
neustále navyšovala až na 55 vteřin. V půlce posledního kola již lehce zvolnila a s bezpečným náskokem
40 vteřin přijela osamocena do cílové rovinky. Po dvou letech, kdy Aneta vybojovala na Mistrovství ČR
vždy druhé místo, tak má konečně v držení mistrovský dres.
„Nemohla jsem tomu uvěřit a na tento okamžik nikdy nezapomenu. Sezona se pro mě vyvíjela ne moc
přesvědčivě, proto bych chtěla poděkovat rodičům a lidem kolem, kteří mi věřili a podporovali mě, i
když se mi tolik nedařilo. A taky trenéru Pavlu Mišoňovi za perfektní přípravu a načasování formy na
mistrák.“
Aneta si svými letošními výkony řekla o nominaci na Mistrovství Evropy v kategorii do 15 let, které se
uskutečnilo v polovině srpna blízko města Graz v Rakousku. Po celý týden mladé cyklistické naděje z celé
Evropy soutěžili v několika disciplínách - týmové časovce, týmové štafetě, technických dovednostech a
následné stíhací jízdě, minimaratonu a závěrečném MTB Cross Country. Aneta po celý týden předváděla
vyrovnané výkony v konkurenci 65 závodnic a vybojovala pro sebe celkové třetí místo !!!
„Je to pro mě naprosto největší úspěch! Po polovině týdně jsem dokonce byla i v průběžném vedení a
užila si dres vedoucí závodnice. Nakonec ale soupeřky z Rakouska a Itálie byly o kousek lepší
v posledních dvou závodech. Ale i tak třetí místo a bronzová medaile z ME je super!“

[Fotogalerie](https://goo.gl/photos/nokRXPM7HvMt8TWS6)