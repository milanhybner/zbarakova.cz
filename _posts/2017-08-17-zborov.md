---
nazev: Bitva u Zborova a další výstavy
tags: zupa→jednota
---

Jednou z akcí, které připomněly letošní sté výročí bitvy u Zborova, je výstava před budovou Generálního štábu Armády České republiky. Připravil ji Vojenský historický ústav Praha, konkrétně jeho historik Tomáš Jakl. Výstava nabízí přehledné informace o bitvě a jejích historických souvislostech a vy si ji nyní můžete prohlédnou v naší fotogalerii (kde najdete i další zajímavé dokumenty a fotogalerie) zde: <http://toulky.vojenstvi.cz/foto_index.php?galid=142>

Dále:

V rámci oslav 100. výročí bitvy u Zborova připravila Československá obec legionářská ve spolupráci s Národním muzeem výstavu, která se touto památnou bitvou zevrubně zabývá. 

V bojích milionových armád I. světové války byla bitva u Zborova nedůležitou epizodou, ale pro další vývoj čs. legií v Rusku měla význam přímo nedozírný. V letošním roce uplynulo již sto let od doby, kdy Českoslovenští dobrovolníci dostali poprvé v historii boje za samostatný stát příležitost vystoupit ve větším svazku a svou příležitost náležitě využili. Nečekaně úspěšná operace československé brigády u Zborova se setkala s uznáním ruského vrchního velení i vlády a zásadně změnila jejich dosavadní váhavý postoj k utváření nových čs. jednotek. Téměř okamžitě po bitvě padly všechny překážky pro jejich budování. Zborovská bitva, jež se odehrála 2. července 1917, však nebyla vybojována beze ztrát. Desítky československých legionářů položily ten den svoje životy v nelítostném boji na zborovských pláních. Jak probíhaly přípravy k boji, samotný útok čs. pluků nebo jak byli vystrojeni a vyzbrojeni českoslovenští legionáři, to všechno se dozvíte v nové výstavě Československé obce legionářské věnované právě této památné bitvě.

Již nyní můžete výstavu shlédnout v Národním památníku na Vítkově. Výstava bude v prostorách památníku přístupna až do konce letošního roku. 

Zde najdete také další výstavu: výstava **Sport za velké války** (od 19.5.2017-28.2.2018)

Prostor: [Národní památník na Vítkově, U Památníku 1900, Praha 3](http://www.nm.cz/Hlavni-strana/Navstivte-nas/Narodni-pamatnik-na-Vitkove.html)
Výstava Sport za Velké války se věnuje období, které bylo pro český sport a tělesnou výchovu v mnoha směrech přelomové. Řada z našich předních sportovců okusila hrůzy bojišť na vlastní kůži, část z nich se již na sportovní kolbiště nikdy nevrátila.  Mnoho sportovců i členů Sokola bylo aktivních i v prvním odboji.  První světová válka však také znamenala nástup nové generace sportovců, stejně jako začátek postupné přeměny řady sportovních odvětví od amatérismu k profesionálnímu sportu.