---
title: Výborová schůze 14.8.2017
tags: tj-sokol-český-brod zprávy-z-jednot
---

Prázdniny pomalu končí, a tak se v polovině srpna opět začal ke svým pravidelným schůzím scházet i výbor jednoty. K projednání toho bylo hodně, ale leccos se pro začátek pouze „nakouslo“ s tím, že vlastní řešení proběhne až při dalších zasedáních výboru. Budeme se tedy věnovat pouze věcem, které jsou poměrně jasné…

1) Ve vývěskách na fasádě sokolovny dojde ke změně – pro oddíly jich bude nyní méně. Ubydou zejména těm oddílům, které mimo úvodního plakátku nic nového do vývěsek nedávají. Tyto vývěsky budou využity k uveřejňování některých informací, které se dosud dozvěděli jen návštěvníci našich webovek.

2) Opět po roce proběhne i u nás „Noc sokoloven“, akce, kterou se sokolové chlubí svými sokolovnami, které jsou díky večerní a noční době trochu jiné než je návštěvníci znají ve dne. O té minulé „Noci“ jsme křtili novou fasádu sokolovny v Tyršově ulici a přijeli nám zahrát českobudějovičtí Nezmaři. Tak velké překvapení, jakým byla loni nová jižní fasáda sice nemáme, ale i tak to bude v sokolovně stát za to, protože k nám přijede známý herec, komik a konferenciér, pan PETR NÁROŽNÝ, kterého známe ze spousty českých filmů i divadel. Očekáváme plnou sokolovnu… „Noc sokoloven“ proběhne 22. září.

3) 23. září se bude v sokolovně konat tradiční „Posvícenská zábava“. Akci není nutno zvlášť představovat, pořádáme ji spoustu let. K tanci bude hrát skupina „Syntéza“.

4) I v Českém Brodě by měla odstartovat „Sletová štafeta“, která ponese zdravici českobrodských sokolů k nadcházejícímu všesokolskému sletu v příštím roce.

5) Taneční kurzy startují dle plánu, a to 8.září a pak dle rozpisu každý pátek.

6) V sokolovně se nám zbytečně vyskytuje výčepní zařízení, které nepoužíváme. Výbor schválil jeho prodej.

7) Nový cvičební rok začne v sokolovně přesně 11. září.

8) Během prázdnin se v sokolovně pilně pracovalo, obnovovalo, opravovalo, natíralo atp. Máme např. natřené některé dveře, stropy, obložení, vymalován sál č. 3 a celé zázemí za ním, včetně z předloni proteklých toalet.

9) Okolojdoucí si jistě všimli, že se kolem budovy nachází lešení a opravují se tentokrát hned dvě strany fasády. Práce úspěšně pokračují, pravidelně se konají kontrolní dny za účasti památkářů a zatím jde vše bez problémů.

10) 4. září pořádá město „Den otevřených dveří v nové školní budově“ v areálu nemocnice. Je zde i možnost prezentace Sokola, zkusíme ji nějak využít.

11) V rámci prázdnin proběhla v sokolovně i prověrka BOZP. Za připravenost jsme byli pochváleni, což náš těší.

12) Budeme posilovat náš kamerový systém. Události minulých měsíců i let ukázaly, že je vhodné mít kameru i na boční straně sokolovny, kde vyjíždějí hasiči a také ji dáme do 2. sálu, který slouží jako sklad nářadí a neustále se zde vyskytují nepořádníci, kteří ho po sobě neumí uklidit. Takhle hned budeme vědět, komu vysvětlit, že se věci uklízejí na své místo…

13) Nestabilní internetové připojení, které se po sokolovně přenáší vzduchem bude nahrazeno klasickými a stabilními kabelovými rozvody. Navíc potřebujeme internet i na místech, kde nám ten „vzdušný“ nestačí, jako například k naší foyerové televizi, ve které by opět měl běžet pro členy i rodiče informační bulletin.

14) Ses. vzdělavatelce, místonáčelníci a našim cvičitelkám jsme zapůjčili nářadí na každoroční taneční soustředění, kterého se účastní i děti z našich oddílů. Nářadí bylo v pořádku vráceno.

15) Rádi bychom u nás na podzim uvítali delegaci sokolů z Bratříkova, kam jsme se my vypravili po dlouhé době před prázdninami. Naše jednoty měly kdysi velmi úzký vztah a bratříkovská jednota byla na počátku 20. století „chráněnkou“ českobrodských. Věříme, že pro bratříkovské, se kterými jsme znovu navázali kontakt, vymyslíme program, který je zaujme a bude se jim líbit.

16) Sokolovna byla připojena na novou plynovou přípojku, která se v Tyršovce vybudovala v rámci modernizace této ulice.

17) Povinné roční školení BOZP a PO všech cvičitelů, pomahatelů a výboru, bez kterého nikdo nesmí vést cvičební hodinu a v sokolovně pracovat, se uskuteční 4. září v 18,30. Účast VŠECH je POVINNÁ!

No, není toho na „první“ výbor dost??


[Převzato z webu sokola Český Brod](http://sokolbrod.cz/vyborova-schuze-14-8-2017/)