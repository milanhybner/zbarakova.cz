---
nazev: Podzimní cena TK TJ Sokol Lysá nad Labem – 2.ročník
tags: jednota→verejnost jednota→jednota jednota→zupa
---

V neděli 8. října se uskutečnil ve sportovní hale ZŠ Komenského v Lysé nad Labem již 2. ročník mezinárodní soutěže ve sportovním tanci „Podzimní cena TK TJ Sokol Lysá nad Labem“. Po letošní „Jarní ceně TK TJ Sokol Lysá nad Labem“, která se uskutečnila v dubnu, to byla už druhá soutěž v tanci v Lysé n/L. v tomto roce.

Doslova od brzkého rána do pozdních večerních hodin probíhaly soutěže dětí, juniorů, mládeže a dospělých ve standardních a latinskoamerických tancích. Soutěží se zúčastnil rekordní počet 292 soutěžících párů a to nejen z České republiky, ale také z Polska a Slovenska.

Při tomto počtu soutěžících muselo být vše připraveno do posledního detailu, a rádi konstatujeme, že organizátoři soutěže Matthias Fencak, Lucie Slouková a manželé Malinovští zvládli přípravu a zabezpečení soutěže naprosto bezchybně. Poděkování za organizaci soutěže patří i všem organizátorům a sponzorům, protože bez jejich pomoci by se taková významná akce nemohla uskutečnit.

Celý den byl přítomen na soutěži i místostarosta města Lysá nad Labem, pan Jan Burian, který se zástupci TJ Sokol předával ceny, medaile a diplomy nejúspěšnějším tanečním párům a i jemu za osobní účast na soutěži patří poděkování.

Potěšitelným zjištěním je i skutečnost, že velmi úspěšně se zúčastnily soutěže domácí páry z Tanečního klubu TJ Sokol Lysá nad Labem. Potvrzuje to dobrou práci trenérů a vedení klubu s dětmi a mládeží.

Velmi dobrou úroveň soutěžících tanečních párů potvrzuje skutečnost, že několik párů si díky svému umístění v soutěži vytančilo vyšší třídu.

Poděkování patří i divákům, kteří vytvořili během čtrnáctihodinového tanečního maratonu všem soutěžícím příjemnou atmosféru, která je zcela jistě motivovala k předvedení svých nejlepších tanečních výkonů.

Ing. Pavel Kojetín  
předseda Středočeské divize a člen výkonné rady  
Českého svazu tanečního sportu