---
nazev: Co se dělo v Šestajovicích v říjnu
tags: jednota→verejnost jednota→jednota jednota→zupa
---

## Šestka plná překvapení

8\. října pořádal Sokol  4. ročník závodů v běhu a canicrossu Šestajovická šestka.  A letos přinesla mnohá překvapení.

Dva dny před zahájením závodů pršelo, takže bylo lze předpokládat, že pravděpodobně šlo o jeden z nejbahnitějších ročníků. Ke štěstí organizátorů noční mrholení ustává s ránem, kdy se scházíme na fotbalovém hřišti k přípravám závodu. Dětské kategorie – 100 m, 500 m i 1 500 m byly připraveny na promáčeném hřišti, což přineslo několik dobrodružných, ale naštěstí ne nebezpečných pádů. Dětské kategorie byly, i přes nepříznivé počasí, hojně obsazené, což svědčí o sportovním duchu naší mládeže i mladých z okolí. Je zřejmé, že významnou roli hraje podpora sportu obcí i existence širokého výběru sportovních kroužků. 

Po ukončení dětských závodů se startéři a dospívající, dospělí i závodníci se psy přesunuli do Tyršovy ulice, kde byly zahájeny „velké“ závody. 

O zajisté největší překvapení celého závodu se postaral Pavel Vinduška mladší. Věkem patřící ještě do kategorie běhu na 3 kilometry, si střihnul šestku, což nepřekvapí, vždyť mládí má ctižádosti na rozdávání, ale brada spadla všem, když Pavel doběhl jako absolutně první běžec klasického závodu. Porazil všechny dospělé muže a organizátorům vytřel zrak a způsobil dilema s přidělením hlavní ceny – šampaňského, to přece teenager nemohl dostat. Závod komentoval takto: „Trasa byla dobrá, ale bylo bahno, takže to byla spíše klouzačka. Nejhorší byl pro mě ten konec, to už jsem byl vyčerpaný.“

Nebýt jednoho vymknutého kotníku, tím nedokončeného závodu, bylo by možné prohlásit, že ač pod mrakem, na závodech nebylo možné nalézt mráčky. Bylo nám spolu v tom nedělím dopoledni dobře a to je na sportu nejdůležitější.

Více na <www.sokolsestajovice.cz>

![Šestka](https://lh3.googleusercontent.com/PLPhwZM1ALW7XPilguTU8ZnmVtU8vBV7wG6gBu8SGupRut4dM9g0SQv-f_ixO0SUSz1dVrh9SHPTJcoz-Hnl_TDeYvjcEJmrg9khV40pcO61Sa3j2LFsdnsnEyIzEE5E6XbkYLzRGQ)

---

## Vzpomínkový večer světel

Stává se pomalu tradicí, že večer s datem 8.10. se u rybníku Na Berance schází větší množství sokolů, kteří si chtějí připomínat pohnutou minulost naší organizace i celé historie. A ani letos tomu nebylo jinak. Tento den je vzpomínkou na neblahé výročí tragických událostí, které bezprostředně ohrozily samou existenci sokolského hnutí. 8. října v roce 1941 byla Česká obec sokolská rozpuštěna, její majetek úředně zabaven a takřka naráz byli zatčeni významní představitelé ústředí, žup i řady jednot našeho spolku. A mnoho z nich zaplatilo za svou oddanost Sokolu a vlasti životem.

Na padlé bratry a sestry jsme vzpomněli i letos, sešlo se nás přes 80 členů. Úvodního slova se ujal starosta tělocvičné jednoty br. Jakub Otáhal. I ti nejmenší sokolíčci, protože hojně byl zastoupen i oddíl rodičů a dětí, jsou zaujati tajuplnou atmosférou a neprotestují ani během krátkého proslovu o důvodu našeho setkání. Když se na hladině začala šířit světýlka z plavidel různých velikostí a tvarů, ve vzduchu viselo to pravé a nedefinovatelné NĚCO. Plavaly i lodě, do nichž by to nikdo neřekl, a svítily na památku našich bratří.

Když lodě klidně pluly po hladině a pietní akci zakončil téměř sborový přednes písně Šestého července, stáli sokolíci v hustých, pevných řadách a já jsem věděla, že tady je mi dobře a tady chci být – v Čechách, kde jsem doma, a mezi lidmi, kteří si nemusí na nic hrát. Kéž bychom dokázali, aby totéž jednou mohli říct i ti nejmenší z našich řad.

Ještě jednou bych ráda poděkovala všem zúčastněným za skvělou atmosféru, výboru a cvičitelům za uspořádání této akce.

![Lodičky](https://lh3.googleusercontent.com/5iNp9anCMzTCJ_g8Y_kNUm58XFmHu9ajWYDyw36mMmBxOgt1M4BqXVnVA7TZlA-I33RL_8cPeLhbAIGh8Zy9KCyOka_1-wffDk2yjI0AIm7n9NvnWcFsIBeteNwcZV0DdI71Wy5p-A)

---

## Věnec pro republiku

Dne 28. 10. ráno si sokolové připomněli výročí vzniku samostatného Československa a za přítomnosti krojované sokolské stráže položili vlastnoručně vyrobený věnec k pomníku padlých. Děkujeme za samostatnost naší vlasti.

![Věnec](https://lh3.googleusercontent.com/vCZ23kN3zDpCEiuSjyHYZa95RHdB886rgh_1R4LdEhyQDssjb8iOFDhke5uKju5lKa7z_RXzKo_OBwu6M_VmCRM3_-AwVBz6W5QtyU0y5EOLQAtuXz5cKfzU9cADgbcYRVvUKO9JAA)


