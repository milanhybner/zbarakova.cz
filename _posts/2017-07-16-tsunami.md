---
nazev: 18. ročník TSUNAMI CUP v Dolních Beřkovicích
tags: jednota→verejnost jednota→jednota jednota→zupa
---

Tělocvičná jednota Sokol Dolní Beřkovice spolu s realizačním týmem zorganizovala ve sportovním areálu již 18. ročník TSUNAMI CUP v malé kopané. Tento ročník je organizován pod záštitou hejtmanky Středočeského kraje Ing. Jaroslavy Pokorné Jermanové, což je velmi významné pro takovouto sportovní činnost a účastníkům z jednotlivých okresů to přinese i určité povzbuzení pro organizování sportovní činnosti. Rovněž tuto podporu považujeme za velmi potřebnou k rozvoji sportovní činnosti a ocenění těch, kteří se na ní aktivně podílí.



18. ročník organizuje jako ředitel Miroslav Hrdý se svým kolektivem a můžeme konstatovat, že celková příprava a průběh turnaje byl velmi dobře zajištěn a nebyly zbytečné časové prostoje mezi jednotlivými utkáními. Tato dobrá organizace se projevila v dobrém chování všech hráčů a jednotlivých týmů zvlášť. Mimořádně si vážíme významných účastníků Šamponi z Chotěšova, kteří se pravidelně zúčastňují všech ročníků. I přes nepříznivé počasí se turnaje zúčastnilo 15 mužstev a to především ze Středočeského kraje, Prahy a Ústí nad Labem. Samotná účast nasvědčuje tomu, že jednotlivé týmy si váží dobrého prostředí, které jim umožňuje možnost stanování a parkování ve sportovním areálu zdarma.



Turnaj byl zahájen dne 15.7. v 9:00 starostou TJ Sokol Dolní Beřkovice a členem komise fotbalu odboru sportu České obce sokolské doc. PhDr. Emilem Vašíčkem, CSc., který přivítal všechny hráče, diváky a poděkoval jim za účast a popřál jim dobré sportovní výkony a pohodu v obou turnajových dnech. Ředitel turnaje Miroslav Hrdý poté seznámil účastníky s hracím systémem a můžeme říci, že okamžitě začali fungovat rozhodčí a turnaj v plném proudu. Při jednotlivých utkáních jsme viděli obrovskou snahu vítězit jako například u hráčů z Vysoké, Dolních Beřkovic, Horních Počapel, Cítova a dalších. Bylo vidět, že některé týmy mají vynikající kombinační hru. U všech mužstev byla snaha dosáhnout co nejlepšího sportovního výsledku. Pozitivně hodnotíme i činnost rozhodčích, kteří trvali na tom, aby hra byla fair play a nedocházel ke zbytečným a tvrdým zákrokům. Z Těchto důvodů se domníváme, že i hráči pochopili, že je nutné hrát se vší energií, ale vyvarovat se nebezpečným zákrokům.





Velmi dobře hodnotíme i činnost restaurace pana Hrstky, který po celou dobu zabezpečoval hráčům dobrou stravu a i solidní výběr, což bylo velmi dobře hodnoceno jednotlivými týmy. Rovněž i správce hřiště Horst Günzel se zasloužil s dalšími pracovníky o dobrou přípravu turnaje. Pořadatelská služba fungovala po celou dobu turnaje na dobré úrovni. První den turnaje byl zakončen zábavou, kde si všichni přítomní mohli zatancovat a zazpívat společně s hudbou.




Závěr turnaje můžeme hodnotit velmi příznivě, neboť se nevyskytly žádné problémy v průběhu konání celého turnaje. Ředitel turnaje spolu se starostou TJ Sokol Dolní Beřkovice provedli zhodnocení a ocenění nejlepších celků.


Pořadí turnaje:

1. místo – BOŽKOV
2. místo – Kytaro
3. místo – KP – tým

* Nejlepším střelcem turnaje byl Tomáš Prejsa
* Nejlepším brankařem turnaje byl Kamil Fiala

Tato první 3 mužstva a nejlepší hráči obdrželi diplom, medaile, pohár a věcné ceny.

Turnaj považujeme za velmi úspěšný a přínosný pro rozvoj sportovní činnosti. Závěr turnaje provedl ředitel turnaje a starosta TJ Sokol Dolní Beřkovice a pozval všechny účastníky na ročník 19 v roce 2018.

Doc. PhDr. Emil Vašíček, CSc.

starosta TJ Sokol Dolní Beřkovice

[Fotogalerie](https://photos.app.goo.gl/WaeQMAuPduGKkOaV2)