---
tags: tj-sokol-dolní-beřkovice,stolní-tenis,muži,zprávy-z-jednot,akce-jednot
---

V termínu 26. 6. – 1. 7. 2017 se konalo ve švédském Helsingborgu XII. Mistrovství Evropy veteránů ve stolním tenisu. Tohoto šampionátu se celkem zúčastnilo na 2066 hráčů a hráček ze 34 zemí. Českou republiku tentokrát reprezentovalo 92 hráčů. Z mělnického regionu to byli tři hráči. V nejmladší kategorii M40 Tomáš Danaj z Dolních Beřkovic, dále Světluška Borecká z Kralup n/Vlt. ve W65 a bývalá několikanásobná československá reprezentantka Eliška Krejčová v nejstarší kategorii W85, též z Kralup nad Vltavou. Světla Borecká ve své kategorii v singlu i deblu hrála malé finále a dostala se mezi posledních 32 ve dvouhře a nejlepších 16 ve čtyřhře. Eliška Krejčová v singlu jen těsně přišla o medaili a skončila na 5. – 8. místě. Vše si však vynahradila ve čtyřhře a společně se spoluhráčkou z Dánska obsadila nádherné druhé místo! V kategorii M40 Tomáš Danaj v singlu nepostoupil do hlavní soutěže a v malém finále po dvou vítězstvích se nakonec dostal mezi posledních 32 nejlepších. Ve čtyřhře s levorukým spoluhráčem ze Slovenska vyhráli svojí skupinu, v hlavní soutěži K. O. systémem uhráli ještě jeden zápas a v boji o posledních 16 dvojic bohužel nestačili na sehraný dánský pár a v napínavém střetnutí prohráli ve třech koncovkách. Část výpravy ČR letěla letadlem, někteří cestovali vlastní dopravou a naše výprava jela autobusem. Tato cesta byla zpestřena dvěma jízdami trajektem přes moře. Zastavili jsme se při cestě na šampionát v hlavní městě Dánska Kodaňi a ve volné dnu jsme navštívili ve Švédsku město Göteborg. Celkem na mistrovství Evropy veteránů získala reprezentace ČR šest medailí, z toho 3 zlaté a 3 stříbrné, v pěti finálových zápasech malého finále vyhráli a ještě jsme v pěti utkáních marně usilovali o stupně vítězů a skončili na krásných místech a to 5. – 8. Celkově lze šampionát hodnotit velmi kladně, organizace byla výborná a kvalita hráčů a hráček ve všech kategoriích se od minulého mistrovství Evropy ve finském Tampere ještě zkvalitnila. Za dva roky se mistrovství Evropy uskuteční v maďarské Budapešti.

„NENÍ DŮLEŽITÉ VYHRÁT, ALE ZÚČASTNIT SE“

[Fotogalerie](https://photos.app.goo.gl/hU4XSnjBdrQ240Dd2)