---
nazev: "Starostka ČOS po jednání s premiérem: finance z MŠMT do konce srpna, domluvena také dotace na slet"
tags: ustredi→verejnost ustredi→jednota ustredi→zupa
---

Finance z Ministerstva školství, mládeže a tělovýchovy, na které od začátku roku čeká Česká obec sokolská, by měly na účty dorazit během července a srpna. To je nejdůležitější zpráva z jednání starostky ČOS Hany Moučkové a dalších představitelů sportovního prostředí s premiérem Bohuslavem Sobotkou a ministrem školství Stanislavem Štechem.

"Financování naší činnosti v rámci Programu III bude fakticky realizováni do konce měsíce srpna, to znamená, že finance by měly být v tomto termínu na našem účtě,“ uvedla starostka ČOS Hana Moučková

MŠMT v květnu zastavilo kvůli dotační aféře kolem bývalé náměstkyně Simony Kratochvílové a tehdejšího předsedy fotbalového svazu Miroslava Pelty financování sportu ze všech dotačních programů. Postihlo to nejen v té době již schválené dotace, ale i výplaty financí, které se do té doby ještě nestihly realizovat. České obci sokolské proto letos nepřišly z MŠMT žádné finance.

Sportovní organizace už letos dostaly na neinvestičních dotacích zhruba 1,4 miliardy korun, zbývá rozdělit přibližně tři miliardy. "V tuto chvíli je 1,4 miliardy již na účtech, intenzivně se pracuje na tom, aby další prostředky byly vyplaceny během července a srpna," řekl premiér Sobotka. Částka se podle něj týká všech deseti programů, které mají sportovní organizace v Česku k dispozici v rámci neinvestičních dotací.

Kvůli hladšímu rozdělování financí by měla vzniknout expertní skupina, která by do roku 2018 upravila současná pravidla. Podle ministra Štecha je množství přidělených peněz zatím výrazně vyšší než loni, zpoždění je ale přesto zcela evidentní. Expertní skupina by měla zajistit, aby se situace za rok neopakovala. "Měli by v ní být silně zastoupeni představitelé sportovního prostředí a pracovat na úpravě pravidel, jak by měl být financován sport v roce 2018 a dále. Je to výhledová věc, ale nesnese to odkladu," řekl ministr.

Starostka ČOS Hana Moučková vznik expertní skupiny vítá."Možnost zasáhnout do přípravy metodiky čerpání dotací vidím jako velmi významnou," řekla.

Na jednání s ministrem Štechem a premiérem Sobotkou dosáhla starostka Moučková také další důležité dohody, která zajišťuje financování příprav XVI. všesokolského sletu.

„S panem premiérem a panem ministrem jsme se dohodli na tom, že dostaneme mimořádně část dotace na XVI. všesokolský slet už v letošním roce. Jakmile finanční prostředky získáme, můžeme naplno začít s přípravami sletu,“ uvedla Hana Moučková.