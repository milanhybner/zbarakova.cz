---
nazev: Podzimní atletické závody 2017
tags: jednota→verejnost jednota→jednota jednota→zupa
---

V sobotu 7. října 2017 pořádal Atletický oddíl T. J. Sokol Lysá nad Labem ve víceúčelovém sportovním areálu u ZŠ J. A. Komenského již tradiční závody v atletickém čtyřboji.

Akce se zúčastnilo celkem 188 mladých atletů a atletek z ročníků 2003 – 2012 z Lysé nad Labem, Nymburka, Staré Boleslavi, Milovic, Kounic, Prahy, Ostré a Kamenného Zboží.

Závodilo se v atletickém čtyřboji: běh 60 m (mladší kategorie 2011 -2009 50 m), skok daleký, hod kriketovým míčkem (mladší kategorie 2011 - 2009 tenisovým míčkem) a závěrečný běh na 300 m. Závody probíhaly současně v 5 sektorech, a tak si mohli diváci (odhadem 150 – 200), vybrat, kde budou povzbuzovat. Tři nejlepší v součtu všech čtyř disciplín byli odměněni medailemi a vítěz si odnesl pohár. Zároveň každý účastník obdržel medaili z voňavého perníku, takže případná zklamání byla kompenzována sladkou tečkou. Velká konkurence, sice aprílové, ale přeci jen dobré atletické počasí a kvalitní organizace závodů přispěla k zajímavým a hodnotným sportovním výkonům, pěkným osobním rekordům a krásným atletickým zážitkům.

Velké dík patří všem, kteří se podíleli na pohodovém průběhu atletických závodů z řad rodičů a dobrovolníků, a to jak v pozici rozhodčích v jednotlivých sektorech, tak v roli průvodců jednotlivých skupin závodníků nebo jako technický servis v zázemí závodů.

Výsledková listina je k nahlédnutí na www.sokol-lysa.cz.

Tomáš Jakubal, Atletický oddíl T. J. Sokol Lysá nad Labem