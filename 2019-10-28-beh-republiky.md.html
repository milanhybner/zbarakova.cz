<meta charset="utf-8">

**1.ročník Běh republiky TJ Sokol a AFK Milovice**

[**Fotogalerie**](https://photos.app.goo.gl/Q7tAvgnUbdkipBqX7)

Naše Milovická jednota společně s AFK Milovice se velice ráda podílela na
oslavách 101. výročí založení Československa formou sportovní akce Běh republiky
2019, který se uskutečnil v pondělí 28.října na fotbalovém hřišti AFK Milovice.
Celkem nakonec startovalo 170 běžců z toho 93 mládeže do15ti let.

Ambasadory milovického Běhu republiky byla dvojice Olga „Ollie“ Roučková;
dvojnásobná účastnice rally Dakar, držitelka ceny Elišky Junkové
([www.olgarouckova.cz](http://www.olgarouckova.cz)) a Ludvík „Cimba“ Cimburek;
poradce gen. štábu armády ČR, autor projektu ArmyTest
([www.armytest.cz](http://www.armytest.cz)). Oba tito vynikající sportovci jsou
zároveň reprezentanty naší země v překážkovém běhu MS v Londýně, kde se před
necelým měsícem umístili na 14. a 10. místě ve svých kategoriích. Velice nás
potěšilo, že si Ollie na našem milovickém běhu zaběhla také svůj historicky
nejlepší čas na 5km a umístila se na druhém místě v kategorii žen.

První výstřel ze startovací pistole se ozval ve 13:00, kdy byl odstartován závod
na 400 m pro nejmenší účastníky, kterých přišlo 67! Druhou tratí, startovanou ve
13:45 byl běh na 800 m, kde ve věkových kategoriích 11-12 let a 13-14 let
startovalo 24 dorostenců. Finálem našeho odpoledne byl běh na 5,1 km, na jehož
start nastoupilo 79 běžců a nejrychlejší závodník Dan Filala ji zdolal za
skvělých 18:32min. Ženským leadrem se stala Michaela Procházková s časem
22:34min. V této kategorii jsme také vyhlašovali speciální „trekkovou“ cenu,
kterou získala paní Monika Mikanová. Celou trasu si svěžím tempem a bez
přestávky obešla s hůlkami.

Přátelská nálada, pohoda a vzájemná podpora byly hlavními znaky sportovního dění
u nás. Běh republiky se v Milovicích napoprvé vyvedl a již se těšíme na ročník
2020, kdy určitě přivítáme ještě více účastníků a krásné podzimní počasí.
Děkujeme všem běžcům, fanouškům, dobrovolným pomocníkům, jmenovitě Danovi
Pallavicini a vedení AFK Milovice za zázemí a prostor pro organizaci pilotního
ročníku. Moc si spolupráce vážíme a těšíme se na další společné akce.

Výbor TJ Sokol Milovice

Text: TJ Sokol Milovice // Foto: Archiv TJ Sokol Milovice


<!-- Markdeep: --><style class="fallback">body{visibility:hidden;white-space:pre;font-family:monospace}</style><script src="markdeep.min.js"></script><script src="https://casual-effects.com/markdeep/latest/markdeep.min.js"></script><script>window.alreadyProcessedMarkdeep||(document.body.style.visibility="visible")</script>

<script>markdeepOptions={tocStyle:'none'}</script>
